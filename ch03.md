# 3D GeoVolumes API

 Zoals in het vorige hoofdstuk beschreven, bestaan er verschillende standaarden voor 3D geodata. Sommigen beschrijven alleen een bestandsformaat, anderen zowel het bestandsformaat als de manier waarop de data toegankelijk wordt gemaakt. De 3D GeoVolumes API specificeert zelf geen specifiek formaat voor 3D geodata, maar beschrijft alleen hoe je 3D geodata aan kan bieden in verschillende formaten, waarbij de gebruiker het formaat kan kiezen en data kan selecteren. 

 > OGC API - 3D GeoVolumes facilitates efficient discovery of and access to 3D content in multiple formats based on a space-centric perspective.

Een API is een *Application Programmimg Interface* - een manier waarop twee computers, een server en een client, met elkaar communiceren. De server is in dit geval de computer die 3D geodata aanbiedt, de client is de computer die data vraagt. 

Het Open Geospatial Consortium ([OGC](https://www.ogc.org/)) heeft een [hele reeks APIs](https://ogcapi.ogc.org/) gestandaardiseerd. Het vormen bouwstenen waarmee je geodata op een standaardmanier kan serveren. Denk bijvoorbeeld aan het bekijken van geodata in een web viewer, het bladeren door collecties van geodata, het opvragen van een geo-object op basis van het id, of het opvragen van geo-objecten binnen een bounding box of tijdsperiode. 

De 3D GeoVolumes API [[3DGeoVolumes]] standaard bevat specifieke bouwstenen voor 3D geodata. Centraal in deze standaard staat het idee van Bounding Volumes (ook een centraal begip in 3D Tiles en soms aangeduid als 3D Containers): 3-dimensionale bounding boxes waarbinnen zich ofwel andere bounding boxes, ofwel 3D geo-objecten kunnen bevinden. De Bounding Volumes kunnen verschillende vormen hebben. Elke Bounding Volume vormt een collectie die de gebruiker kan opvragen. De GeoVolumes API kan tiles serveren en de client kan deze dan renderen. 

Een client kan bij een GeoVolumes API een specifiek GeoVolume opvragen op basis van id. Ook kan een client geo-objecten binnen een zelf gespecificeerde bounding box opvragen, al dan niet binnen een specifiek Geo-Volume. 

In de standaard worden 3D Tiles [[3DTILES]] en i3s [[I3S]] specifiek genoemd als ondersteunde formaten, maar het is ook toegestaan om andere formaten te serveren, bijvoorbeeld CityGML [[CityGML3]], CityJSON [[CityJSON]] of glTF [[glTF]]. 

## Wanneer 3D GeoVolumes gebruiken?
- Als je 3D geodata in meerdere formaten wilt aanbieden via een uniforme interface
- Als je selectie met een 3D bounding box wilt mogelijk maken